# TÜBİTAK 2209-A Üniversite Öğrencileri Araştırma Projeleri - Blockchain Tabanlı Evsel Atık Geri Dönüşüm Mobil Uygulaması

Nüfus artışı ve kent merkezlerinin gelişimi; evsel katı atık miktarındaki artışı desteklemektedir. Bu nedenle, ciddi çevresel problemlerden dolayı kentsel alanlarda yaşanan en önemli sorunlardan biri katı atıkların yönetimi olmuştur. Bireylerin %73.1’inin evsel atıkları ayırmanın önemli olduğunu düşünmelerine rağmen, %50.4’ünün evsel atıkları ayırmadan karışık olarak biriktirdikleri, ayıranların ise genellikle kağıt atıklarını karışık kutusundan ayırmak suretiyle iki ayrı çöp kutusu (%34.6) bulundurdukları saptanmıştır. 

Evsel atıkları ayırmayanlar en büyük nedenin ayrı çöp kutularının oluşturduğu zorluk (%33.8) olduğunu ve çöplerini istedikleri zaman (%28.6) dışarı çıkardıklarını ifade etmişlerdir. Bireylerin %60.5'i atıkların geri dönüşümü hakkında bilgilerinin olduğunu, %31.5'i de çöpleri ayırmanın çevreye yararı olduğunu belirtmişlerdir. 

Bu çalışmada blockchain destekli bir mobil uygulama gerçekleştirilecektir. Son dönemlerde özellikle pandemi döneminin de etkisiyle insan alışkanlıkları büyük ölçüde değişti. İnsanlar giyim, market gibi ihtiyaçlarını online olarak karşılamaya başladı. Bu durum insanların tembelleşmesine neden oldu. Bu yüzden insanlar atıklarını ayrıştırsa da atık toplama merkezine ulaştırmada sorun yaşıyorlar. Projedeki hedefimiz insanların ayrıştırdığı atıkları atık toplama merkezine ulaştırmalarına gerek kalmadan mobil uygulamamız çevresinde kurulacak lojistik sistemi sayesinde bulundukları konumdan toplanmasını sağlamaktır. Geliştirecek olduğumuz projede blockchain tabanlı sistem sayesinde şeffaflık ön plana çıkıyor. Tedarik zincirindeki uzun aşamaları ortadan kaldırarak daha güvenli bir sisteme sahip olmuş oluyoruz. Kullanıcı zamandan tasarruf ederken karşı taraf olan toplayıcılar da maddi olarak tasarruf sağlayacaktır. Böylece kullanıcılar bulundukları konumdan kolay ve rahat bir şekilde geri dönüşüme katkıda bulunmuş olacaktır.
